---
layout: post
title: Skriva bok enligt Anders: del 2
date: 2008-12-26 18:35
comments: true
categories: []
---
Det svåraste med att skriva den här boken är inspirationen, helt klart. Jag har inga problem att formulera mig, att strukturera, layouta eller klura på marknadsföring, men att skriva då jag inte riktigt har lust fungerar bara inte. Med andra ord är jag inte som Robert Jordan var, som då han arbetade på sin fantasyserie satt och skrev i sin författarstuga varje vardag 8-17.

Samtidigt tror jag att inspirationen är kopplad till mycket annat än bara vilken typ av dag det är. Optimism, till exempel. Jag känner mig väldigt mycket mer sugen att ta tag i mina projekt (inklusive boken) då jag känner att saker och ting går framåt, att jag är nöjd med tillvaron och att allt kommer att lösa sig efter hand. Skillnaden mellan bokskrivandet och mina mer tekniska sidoprojekt är att programmering kan jag sitta med även då jag känner mig neutral eller rent av less - om inte annat för att det är skönt att efteråt känna att jag <em>gjort </em><em>någonting</em>. Men allt jag skriver när jag inte är inspirerad blir bara dåligt. Undrar om det är så för alla riktiga författare också, eller om det är något som man blir bättre på med övning?

Något kort om tidsplanen:
<ul>
	<li>Jag sa tidigare att jag skulle ha färdigställt en outline med innehåll i punktform för varje kapitel till den 11 december. Det fixade jag.</li>
	<li>Första utkastet för hela boken skulle vara klart tills den 16 januari. Denna deadline kommer jag dock att flytta fram ungefär en månad, till den 13 februari, eftersom jag har lite mycket att göra med ett underkonsultuppdrag i januari (något jag inte visste om när jag gjorde den första planeringen).</li>
	<li>Av samma anledning flyttas deadline för andra utkastet fram till den 27 februari...</li>
	<li>...och releasen planeras därmed den 31 mars.</li>
</ul>
Jag gillar verkligen inte att flytta fram deadlines på det här sättet. Men faktum är att detta inte är ett misslyckande utan en anpassning efter nya förutsättningar, och då är det bättre att agera genom att justera målen så tidigt som möjligt än att chansa och vänta till senare. Plus att jag har känt mig stressad några dagar nu just för att jag haft i bakhuvudet att jag kommer få svårt att hinna få färdigt första utkastet i tid, och den stressen försvann i samma stund som jag bestämde mig för att skjuta på måldatumen.

(Här har vi för övrigt ett konkret exempel på vanlig problematik i en multiprojektmiljö. Det var inte bokprojektets fel att jag var tvungen att flytta fram mina deadlines utan ett högre prioriterat parallellt projekt dök upp och fick gå före i konkurrensen om min tid. Inget konstigt. Det är lika bra att jag vänjer mig, för det är så här jag vill jobba.)
