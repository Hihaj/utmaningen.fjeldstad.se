---
layout: post
title: Underkonsultar för fullt
date: 2009-01-19 21:22
comments: true
categories: []
---
Ack vad dålig jag varit på att skriva den senaste månaden. Jag blir tyvärr tvungen att skylla på att jag jobbat, och det är verkligen en dålig ursäkt eftersom bloggen just ska handla om vad jag gör, och när jag väl gör något är det förstås dumt att inte skriva om det. Hursomhelst så sitter jag för närvarande på två olika underkonsultuppdrag åt samma uppdragsgivare. Ett handlar om gammal hederlig customutveckling i .NET där jag implementerar en ny betallösning åt en kund som säljer elektroniska tjänster, kan man säga. Det är riktigt kul, och hälften av det roliga kommer av att bara få inblick i kundens verksamhet, träffa trevligt folk och få lite miljöombyte. Det andra uppdraget är också helt okej, faktiskt lite mer utmanande när jag tänker efter. Även det handlar om .NET-utveckling, fast i form av anpassning av en CRM-implementation. Mer inrutat, men inte utan sina ljuspunkter ändå.

Jag har ju <a href="http://utmaningen.fjeldstad.se/2008/10/inledande-tankar-kring-kunder-och-uppdrag/">tidigare reflekterat</a> över det här med disponering av tid och kom då fram till att jag skulle lägga max 60% på rena konsulttimmar. Jag har fortfarande hållit på för kort tid för att kunna stämma av hur fördelningen ser ut i verkligheten, men redan nu känner jag att när jag väl har ett konsultuppdrag är det inte sällan "prioriterat" och "tajt med tid" vilket i praktiken innebär att jag får svårt att bara ägna det tre dagar i veckan. Och om jag erbjuds ett uppdrag där jag kan debitera 650 kr per timme och inte har någon konkret plan för nästa eller nästnästa månad är det inte så lätt att tacka nej för att jag vill ägna tid åt egna projekt (förutsatt att de inte också ger en direkt inkomst).

Men jag är medveten om att jag införde den här förändringen i mitt arbetsliv för att nå <em>långsiktiga</em> ekonomiska mål, och dit kommer jag aldrig bara genom att sälja timmar. Det finns ett par idéer som ligger och kurrar i bakhuvudet och som jag plockar fram för diskussion då och då. Kanske är det dags att sätta upp någon slags deadline? Det vore nog bra. Å andra sidan har jag satt upp deadlines för mitt bokskrivande som jag redan fått skjuta på, och om intensiteten i mina nuvarande uppdrag håller i sig kommer jag bli tvungen att skjuta upp dem igen. Inte så kul. Men vad gör man?

Jag skulle tro att jag behöver acceptera den situation som är just nu och kanske fokusera på <em>ett </em>eget projekt vid sidan av konsultandet. Och i så fall, för att på sikt kunna trappa ner på timsäljandet, bör jag satsa på det projekt jag bedömer kommer kunna bli lönsamt tidigast. Det är väl ett rationellt resonemang?
