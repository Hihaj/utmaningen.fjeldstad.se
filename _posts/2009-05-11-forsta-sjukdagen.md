---
layout: post
title: Första sjukdagen
date: 2009-05-11 10:10
comments: true
categories: []
---
Jag har varit krasslig i helgen med feber och grejer, så idag skonar jag mina kunder genom att vara hemma och kurera mig. Det är faktiskt första sjukdagen (vad jag kan minnas) sedan jag började köra eget på heltid, och det känns ganska konstigt. Jag menar, jag har skickat mail till berörda personer och talat om att jag inte kommer in idag eftersom jag inte är frisk, men nu när jag sitter nerbäddad i soffan känns det ändå lite som att skolka.

Jag var inte borta särskilt många dagar under min förra anställning, men ett par stycken blev det ändå. Jag hade då ingen möjlighet att jobba hemifrån eftersom kunden tillhandahöll datorer och inte tillät några konsulter att koppla upp sina egna via VPN eller liknande. Med andra ord gick sjukdagarna i princip ut på att...tja...vara sjuk. Och jag hade aldrig dåligt samvete för det - jag visste ju att det skulle göra mångdubbelt mycket större skada om jag smittade folk på kontoret.

Samma sak borde ju gälla nu. Kanske är det för liten skillnad mellan att vara hemma med feber och att jobba hemifrån? Det är en dum grej, jag har ingen särskild rutin som gör att jag kommer in i "jobb-mode" när jag är hemma, så gränsen är ganska flytande. Jag vet att vissa typ sätter på sig skjorta och slips eller helt enkelt har en separat del av bostaden som markerar att "nu är jag på jobbet", men jag har inte kommit på något sådant som passar mig.

Det kliar i fingrarna, eller kanske i huvudet...jag känner att jag borde utnyttja den här "bonusdagen" till något riktigt vettigt som jag inte hinner annars, men samtidigt känns kroppen (och knoppen) rätt slö. Jag tror jag nöjer mig med den här ganska blygsamma att-göra-listan, tills vidare:
<ul>
	<li>Skriva ett blogginlägg (check!).</li>
	<li>Skissa upp en outline för en manual jag ska skriva till en integrationskomponent jag utvecklat åt en kund.</li>
	<li>Läsa (minst) ett kapitel i min nya <a href="http://www.adlibris.com/se/product.aspx?isbn=1933988169">LINQ-bok</a>.</li>
</ul>
Bara av att skriva ner de här punkterna känner jag att stressen släpper - och ersätts av en lust att faktiskt ta tag i dem och få kryssa av dem.

(Sedan blir det kanske lite Playstation 3 också - jag har redan hunnit ladda ner och spela demoversionerna av <a href="http://www.metacritic.com/games/platforms/ps3/savagemoon">Savage Moon</a> samt <a href="http://www.fz.se/spel/uncharted-drakes-fortune/ps3">Uncharted</a>...)
