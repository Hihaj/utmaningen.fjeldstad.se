---
layout: post
title: Ett par dagar mellan uppdrag
date: 2009-06-25 13:14
comments: true
categories: []
---
Jag sitter precis och tar en kaffe efter att ha börjat sommaruppehållet hos en kund ett par dagar tidigare än planerat. Det innebär att ett antal öronmärkta arbetstimmar plötsligt frigjorts vilket känns grymt skönt. Många har börjat gå in i semesterläge, men min jobbkalender är fortfarande rätt plottrig någon månad till. Den uppenbara frågan som uppstår är förstås: vad ska jag göra med de här bonusdagarna, förutom att testa <a href="http://www.metacritic.com/games/platforms/ps3/littlebigplanet">LittleBigPlanet</a>?

<!--more-->Till att börja med ska jag ge lite kärlek till ett kundprojekt som jag med mycket dåligt samvete bara kunnat lägga strötimmar på under den senaste tiden. Förhoppningsvis kan jag genom en koncentrerad insats komma till åtminstone ett delavslut där.

Sedan har jag lite dokumentation att skriva för att bli klar med ett annat tidigare uppdrag. Skulle tro att det tar kanske ett par heldagar, så på det sättet passar det in i schemat. Och så har jag en belöning till mig själv som ligger och ruvar och som endast får inkasseras efter att just det uppdraget är slutfört - ett "spelpaket" med diverse godsaker till främst Playstation 3 som jag ska köpa till mig själv för att fira att ett långdraget och bitvis påfrestande projekt är klart.

Blir det tid över efter detta har jag ytterligare ett par smågrejer som legat och gnagt på samvetet och fyllt på stresskontot länge nu - ett visitkort jag ska hjälpa min pappa att producera från en pappersskiss och en ny version av mitt <a href="http://blogg.fjeldstad.se/2007/07/08/lunarbloggrabber-05/">program som låter folk spara ner sina Lunarstorm-bloggar</a> på hårddisken.

Där har jag en hel vecka! Även om det kan verka strängt att hungrigt kasta sig över varje frigjord dag med kalendern i högsta hugg så tror jag att det på ett väldigt tydligt och omedelbart sätt kommer att göra det lättare för mig att slappna av och (senare i sommar) ha en skön semester.

<strong>Parentes:</strong> Jag sitter i skrivande stund på Espresso House på Vasagatan, vilket jag nog måste räkna som mitt favorit-Espresso House - mycket tack vare takhöjden, ljuset och de helt galet stora fönstren ut mot en gata där en ständig ström av människor passerar.

[caption id="attachment_222" align="alignnone" width="500" caption="Espresso House Vasagatan"]<img class="size-full wp-image-222 " style="border: 0px initial initial;" title="espressohousevasagatan" src="http://utmaningen.fjeldstad.se/wp-content/uploads/2009/06/espressohousevasagatan.jpg" alt="Espresso House Vasagatan" width="500" height="375" />[/caption]

Redan första gången jag var här konstaterade jag att själva caféet bara tar upp bottenvåningen - det finns både en loftvåning och en källarvåning som står tomma. Av nyfikenhet frågade jag baristan vad de använder övervåningen till, och tydligen är historien sådan att caféet tidigare låg där uppe, medan det fanns en butik på markplan. Sedan försvann butiken och caféet flyttade ner. Tydligen ska det vara möjligt att hyra övervåningen. Kanske skulle man starta en "frilanslounge" eller något, där folk som jag utan eget kontor kan landa mellan uppdrag för att ta en kaffe, jobba, spåna kring idéer och träffa likasinnade. Skulle vara skoj!
