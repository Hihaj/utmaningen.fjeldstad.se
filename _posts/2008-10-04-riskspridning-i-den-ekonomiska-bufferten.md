---
layout: post
title: Riskspridning i den ekonomiska bufferten
date: 2008-10-04 20:14
comments: true
categories: []
---
Sedan i våras har jag haft ett <a href="http://www.kaupthingedge.se/">Kaupthing-Edge</a>-sparkonto som jag använt för min ekonomiska buffert. Att jag valde just Kaupthing baserades på att de hade (och, i skrivande stund, har) den bästa sparräntan för obundet sparande, en smidig Internetbank och omfattas av den statliga insättningsgarantin. Nu när den globala "finanskrisen" härjar för fullt <a href="http://www.e24.se/samhallsekonomi/varlden/artikel_758275.e24">verkar Island ligga lite risigt till</a>, och eftersom Kaupthing är isländskt känner jag att det är läge att sprida riskerna.

Jag är faktiskt inte särskilt orolig för att världen ska gå under eller att mina pengar ska försvinna i tomma intet, men även om bufferten är försäkrad av staten kan det ta tid att få tillbaka den vid ett eventuellt bankhaveri. Och detta skulle kunna bli ett problem för mig om vi antar att lågkonjunkturen slår till med full kraft och lämnar mig inkomstlös under några månader.

Jag är även kund i både Swedbank och ICA-banken, och har därför valt att omfördela min buffert enligt nedan:
<ul>
	<li>20% får vara kvar på mitt Kaupthing-Edge-konto (5,85% ränta)</li>
	<li>35% läggs på mitt ICA-sparkonto (4,30% ränta)</li>
	<li>45% hamnar på mitt e-sparkonto hos Swedbank (4,10% ränta)</li>
</ul>
Det ligger inget jättevetenskapligt bakom denna fördelning, men jag känner spontant att både Swedbank och ICA-banken är stabilare än Kaupthing i dagsläget. Swedbank har visserligen sämst ränta av de tre, men i och med att mitt företagskonto finns hos Swedbank är det väldigt smidigt att göra överföringar däremellan, så jag kommer ha det som huvudkonto.

Så får det bli, tills jag kommer på något bättre!

<strong>Uppdatering:</strong> Det verkar som att det var ett bra drag att flytta ut lite tillgångar från Kaupthing-kontot. Idag <a href="http://www.dn.se/DNet/jsp/polopoly.jsp?d=3130&amp;a=836751">börsstoppades nämligen Kaupthings aktie</a>, vilket i sin tur beror på "osäkerhet" gällande aktiens värdering.

<strong>Uppdatering:</strong> Det hela verkar sluta lyckligt för alla Kaupthing-Edge-kunder; i ett e-postutskick meddelas att i och med att <a href="http://www.dn.se/DNet/jsp/polopoly.jsp?d=3130&amp;a=837892">Kaupthing Bank tagits över av den isländska staten</a> så avslutas samtliga Edge-konton och insatta pengar inklusive upplupen ränta betalas ut till kontoinnehavarna.
