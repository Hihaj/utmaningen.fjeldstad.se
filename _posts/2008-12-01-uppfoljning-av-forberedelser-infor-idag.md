---
layout: post
title: Uppföljning av förberedelser inför idag
date: 2008-12-01 09:15
comments: true
categories: []
---
God morgon! Klockan är cirka 0740 och jag sitter uppflugen framför datorn och det känns <em>mycket </em>konstigt. Ungefär som att jag skolkar från jobbet eller att det är någon slags helgdag bara för mig eller något. Men icke! Detta skall bliva min melodi från och med nu...

Hursomhelst! I september skruvade jag ihop <a href="http://utmaningen.fjeldstad.se/2008/09/checklista-infor-1-december-version-10/">en liten att-göra-lista</a> till mig själv, inför just den här dagen. Förberedelser som jag skulle ta tag i för att slippa en total kallstart. Hur gick det då med detta? Jag tänkte göra en liten kort uppföljning bara för att se vad som hänt och vad som eventuellt förändrats i mina tankar sedan dess. Rakt upp och ner, punkt för punkt:
<blockquote><a href="http://www.fjeldstadmedieteknik.se/">Fjeldstad Medietekniks webbsajt</a> ska vara på plats och uppdaterad.</blockquote>
Detta är klart, jag skrev till och med en <a href="http://utmaningen.fjeldstad.se/2008/09/ny-webbsida-for-fjeldstad-medieteknik/">kort notis</a> om det här på bloggen. Sidan kan förstås utvecklas vidare efter hand, men just nu tycker jag att den funkar bra som en kort introduktion med bara det allra nödvändigaste. Och en mysig layout. Helt klart godkänt.
<blockquote>"Plugga smart" ska vara påbörjad, minst inledningskapitlet och kapitelindelningen.</blockquote>
Här har jag kommit till korta ordentligt, jag har varken skrivit någon inledning eller på annat sätt ens funderat särskilt mycket på boken. Jag tycker fortfarande att det skulle vara kul att skriva den och jag hoppas att jag också kommer att göra det, men det har inte prioriterats ännu.
<blockquote>Pratat med Kund A om deras IT-utvecklingsplaner för vintern och våren och min eventuella plats i det hela.</blockquote>
Detta har jag tagit hand om, och här tror jag att jag kan ha en del att göra framöver. Faktum är att jag ska ringa ett samtal i ärendet redan om ett par timmar. Återkommer till detta.
<blockquote>Tagit kontakt med Kund B och frågat om de är intresserade av att få sin webb uppgraderad, kanske för att pilota WordPress som CMS för företagssajter.</blockquote>
Inte genomfört. Lite för att jag tills vidare lagt tankarna med ett eget CMS på hyllan (vilket nog är en mycket bra sak att göra, att sitta och hacka ihop ett generellt publiceringsverktyg har så många gjort redan och ärligt talat är det inte jätteroligt). Dock inte sagt att jag inte kommer att ta kontakt med Kund B längre fram.
<blockquote>Skickat ett CV till Uppdragsgivare A inför eventuella underkonsultjobb.</blockquote>
Detta är gjort, och även om det inte ännu lett vidare till något så var det en bra aktivitet. Jag tror att det är mycket nyttigt att ibland se över sitt CV, lite för att summera det man gjort och förhoppningsvis kunna känna att man kan tillföra något mer till listan över meriter eller åtminstone kunna vara ännu lite säkrare i det som redan står där.
<blockquote>Ha läst ut boken "<a href="http://www.adlibris.com/se/product.aspx?isbn=0307353133">The 4-Hour Workweek</a>".</blockquote>
Done and done. Riktigt underhållande och intressant bok även om jag kanske inte håller med om allt som står där. Jag skrev en <a href="http://utmaningen.fjeldstad.se/2008/09/recension-the-4-hour-workweek/">minirecension</a> när jag precis läst ut den. Ett lästips! Kanske en julklapp till någon som går i samma självständighetsfunderingar som jag?
<blockquote>Köpt programvara: Microsoft Visual Studio 2008 Professional (nödvändigt för seriösa .NET-jobb).</blockquote>
Detta har jag inte gjort. Istället gick jag med i Microsofts nya BizSpark-program, vilket innebär att jag har tillgång till bland annat Visual Studio via ett MSDN-abonnemang. Mitt långsiktiga mål är ju att leva på produkt- eller tjänsteutveckling, så detta kändes naturligt att haka på. Det fanns en del frågetecken kring det finstilta i programmets avtal, men dessa <a href="http://utmaningen.fjeldstad.se/2008/11/microsofts-bizspark-program-inget-for-mangsysslare/">både lyftes fram och klarades upp</a> ganska snabbt.
<blockquote>Ändrat kontaktuppgifter på mitt MCP-konto hos Microsoft.</blockquote>
Fixat. Inte mycket mer att säga om det. Jag måste ju ha kontroll över mina certifieringar även när jag jobbar i min egen firma.
<blockquote>Skaffat ett eget mobiltelefonabonnemang och skickat ut numret till alla kontakter och vänner.</blockquote>
Japp, japp. Genom lite list och snabbhackande av .NET och WebBrowser-kontrollen lyckades jag fixa ett riktigt schysst telefonnummer också, är grymt nöjd.
<blockquote>Uppdaterat <a href="http://www.linkedin.com/in/fjeldstad">min profil på LinkedIn</a>.</blockquote>
Detta har jag tagit hand om. Fick dessutom ett par riktigt fina rekommendationer från mina närmaste chefer på mitt tidigare jobb, vilket jag så klart är jättetacksam för.

Det var hela listan! Sammantaget måste jag säga att jag är nöjd med det jag faktiskt gjort, och det jag inte prioriterat eller hittat inspiration till motiverar jag lite med att jag försökt hålla någon slags fokus på den verksamhet som jag i huvudsak ska syssla med.

Slut på uppföljningen.
