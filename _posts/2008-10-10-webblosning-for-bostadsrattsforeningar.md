---
layout: post
title: Webblösning för bostadsrättsföreningar
date: 2008-10-10 10:36
comments: true
categories: []
---
Jag sitter med i styrelsen för bostadsrättsföreningen där jag bor och har insett att allt som har att göra med dokumenthantering är ett kaos. Var finns gamla protokoll och andra viktiga handlingar? I bästa fall i en pärm hos någon före detta styrelsemedlem som förhoppningsvis bor kvar i föreningen. Dessutom har vi en hemsida som funkar sådär. Det finns en klar förbättringspotential. För det första skulle vi behöva en gemensam plats för elektronisk lagring av alla protokoll, ritningar, tillstånd och liknande. Sedan vore det trevligt att kunna boka olika resurser på webben också - varför kan man nu exempelvis boka gästlägenheten men inte festlokalen (som istället bokas via papperskalender på väggen bredvid dörren)? Och nyhetsbrevet - vi delar ju ut det i pappersformat, men för den som vill skulle vi ju kunna distribuera en version via e-post istället, för att spara lite på naturen. För att nämna ett par exempel bara.

Snabbt kan man konstatera att det finns några tjänster som erbjuder denna typ av funktionalitet, riktade just till bostadsrättsföreningar. De som dyker upp överst vid en Google-sökning är följande:
<ul>
	<li><a href="http://www.brfnet.se/">BRFNET</a> - kanske den mest funktionsrika lösningen, även om det grafiska utseendet är något oslipat. Kostar 2800 kr i startavgift och sedan knappt 3200 kr/år om föreningen har 100 lägenheter.</li>
	<li><a href="http://hemsidan.com">Hemsidan.com</a> - designen talar för att detta är en relativt ny tjänst. Verkar ha de viktigaste funktionerna och kostar knappt 2200 kr/år för en förening med 100 lägenheter. Bra första intryck.</li>
	<li><a href="http://www.lawebb.se/brf/extern/start.php">Lawebb brf</a> - ful rent grafiskt, innehåller enligt uppgift en del grundläggande funktioner. En av de dyrare lösningarna med 9900 kr i startavgift och 3540 kr/år. Spontant skulle jag inte köpa denna tjänst.</li>
	<li><a href="http://www.sbc.se/templates/StandardPage____2202.aspx">SBC</a> - enklare kostnadsfri hemsida för bostadsrättsföreningar som är medlemmar i SBC. Verkar inte erbjuda något vidare funktionsutbud, men bra för föreningar som bara vill ha en publik hemsida och redan är med i SBC.</li>
	<li><a href="http://www.fsy.se">FSY</a> - webblösning för föreningar med ett särskilt paket för bostadsrättsföreningar. Relativt billig (1295 kr/år), men saknar exempelvis bokningsfunktion.<a href="http://www.bobattre.se/Brf.asp?Page=P04"></a></li>
</ul>
Jag tror fullt möjligt att utveckla en tjänst som innehållsmässigt skulle bli den bästa på marknaden. Den skulle kanske inte få en jättestor marknadsandel, men den skulle vara det självklara alternativet för de föreningar som vill ha en grym webblösning.

<a href="http://www.bobattre.se/Brf.asp?Page=P04">Enligt Bo bättre</a> finns det cirka 20000 aktiva bostadsrättsföreningar i Sverige. Bo bättre har dessutom en samling <a href="http://www.bobattre.se/BrfHemsida.asp?Page=P04">länkar till mer än 1800 föreningar</a> som har en publik webbsida. Låt oss för resonemangets skull anta att Bo bättre har bra koll på föreningarna och att det därmed finns kanske totalt 2000 föreningar som redan idag har en hemsida, alltså 10% av det totala antalet föreningar. Säg sedan att ytterligare 2000 skulle ha nytta av en webblösning, men av olika skäl inte har tagit sig för att skaffa en ännu. Baserat på dessa lösa antaganden skulle marknaden bestå av 4000 föreningar. Plockar man 5% av dessa så har man en kundbas på 200 föreningar.

Vad skulle då Sveriges bästa webblösning för bostadsrättsföreningar kosta att köpa in? Som redovisats ovan använder ett par av konkurrenterna en prismodell som är beroende av antal lägenheter i föreningen. När man tänker på att föreningens pengar ju kommer från dess medlemmar kan det verka vettigt - varje lägenhet betalar ett visst antal kronor per månad för webbtjänsten - men ser man till tjänsteinnehållet så är modellen lite mer svårmotiverad. Om priset ökar skulle man kunna förvänta sig att kundnyttan ökar i motsvarande grad, men på vilket sätt har kunden fått ut mer bara för att den representerar ett större antal människor? Det går inte ihop för mig riktigt. Därför skulle jag vilja se en prismodell som har ett fast månadspris oavsett hur stor föreningen är. Det är rimligt att denna avgift skulle vara högre än (de seriösa) konkurrenterna, eftersom den används till att köpa den bästa tjänsten som går att få.

Räknar man lite på det så kan man se att det finns en affär att göra. Jag tror dessutom att det skulle kunna vara rätt kul. Frågan är om det är något <em>jag </em>ska göra?
