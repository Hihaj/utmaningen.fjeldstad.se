---
layout: post
title: Plugga smart på is
date: 2009-02-24 14:13
comments: true
categories: []
---
Nej jag menar alltså inte att man ska plugga ute på isen, utan att mitt bokprojekt "Plugga smart" ligger på is. Det är tråkigt men ändå vettigt. Så här tänker jag: situationen är sådan att jag har fått möjlighet att jobba ganska mycket på konsultbasis. Exakt hur länge det håller i sig vet jag inte, men det är troligt att mars och kanske april är hyfsat belagda i alla fall.

Nu vill jag ju inte lägga all min tid på konsultande, det börjar bli lite av ett mantra som jag upprepar för mig själv både på bloggen och i huvudet. Jag ska verkligen försöka att lägga ungefär en dag i veckan, alltså motsvarande 20%, på egna projekt. Och med den förutsättningen, att jag faktiskt har ganska lite tid reserverat för egna projekt, så är det rationellt att fokusera på en enda aktivitet istället för att hoppa mellan flera olika.

Jag har valt att fokusera min "egna tid" på ett projekt jag ännu inte skrivit om på bloggen, men som jag hoppas kunna introducera hyfsat snart. Det finns två anledningar till att jag valt just det projektet. Den första och viktigaste är att jag inte är ensam intressent, utan jobbar tillsammans med min kompis Petter Lorentzon. Den andra är att detta är det projekt som jag tror har störst potential att generera någon form av inkomst inom överskådlig framtid.

Slutsatsen är alltså att tidsplanen för Plugga smart tills vidare inte gäller, men att jag i gengäld hoppas kunna ersätta den med ett annat eget projekt. Jag är fortfarande sugen på att skriva den där boken någon gång i framtiden, men exakt när det kommer att ske vill jag inte spekulera i - då riskerar jag bara att göra mig själv besviken.
