---
layout: post
title: Sista dagarna som anställd
date: 2008-11-29 21:53
comments: true
categories: []
---
Nu är det näst sista november vilket betyder att imorgon är min sista dag som formellt anställd för ett tag framöver. I praktiken slutade jag förstås redan igår (fredag) - datorn, telefonen och mitt fina no-limit-kreditkort är inlämnade, jag har sagt hej-och-vi-hörs till mina jobbarkompisar och till några små delar av Systembolaget där jag suttit de senaste två åren. I torsdags hade jag äran att sumobrottas mot hela teamet (och några till) för att sedan avsluta med julbord på en restaurang på Djurgården. Mycket trevligt.

När man kommer direkt från universitetslivet till en arbetsplats där det ställs höga krav och där man hela tiden representerar sin arbetsgivare inför en kund genomgår man en viss omställning. Och det är en miljö där man snabbt lär sig hur saker fungerar, vad som menas med professionalitet och hur det man preseterar mäts mot olika kriterier. Var man ska lägga krutet för att så många som möljligt ska få ut så mycket det går. Jag vet att jag utvecklats mycket och det jag pysslat med har för det mesta varit roligt. Det jag kommer sakna mest är dock arbetskamraterna, förstås. Dels eftersom det är ett riktigt skönt gäng, men även på grund av att jag inte kommer ha några sådana alls från och med nu - åtminstone inte i den traditionella meningen. Det kommer bli annorlunda.

Utan mina erfarenheter från tiden som gått sedan jag blev färdig ingenjör hade jag nog inte tagit steget till att prova driva eget på heltid. Förhoppningsvis kommer jag kunna utnyttja det jag lärt mig för att åstadkomma grymma grejer, det är planen i alla fall. Exakt vad det är jag kommer ta mig för återstår att se. Jag har några saker att pilla med i december tror jag, men utöver det är det öppet. På något sätt tror jag att det kommer lösa sig allt eftersom, finanskris eller ej.

Just detta att jag inte kommer sätta mig på pendeln vid 0730-tiden på måndag känns väldigt främmande. Nu gäller det för mig att bygga upp ett moment så att jag inte fastnar i min egen litenhet i förhållande till den stora världen. Men jag känner mig hoppfull, och även om jag har något av en nostalgisk ådra så tycker jag att det ska bli genuint roligt att testa något helt nytt, få lite omväxling och annorlunda utmaningar att ta tag i. Sedan börjar en av mina absoluta favoritperioder av året nu - att sitta inne och skriva kod med en kopp rykande varm lättglögg nära till hands när det blåser (och i bästa fall snöar) utanför fönstret, det känns inte helt fel!
