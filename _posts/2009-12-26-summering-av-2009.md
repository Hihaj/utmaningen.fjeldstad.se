---
layout: post
title: Summering av 2009
date: 2009-12-26 23:02
comments: true
categories: []
---
December går mot sitt slut och med det hela 2009. Jag har varit egenföretagare i ganska precis 13 månader och tänkte försöka mig på en liten summering av tiden som varit hittills.

Först och främst vill jag säga att jag trivs. Det passar mig perfekt att kunna planera min egen tid, att ha lite olika uppdrag att jobba med och att faktiskt då och då kunna lägga rätt mycket tid på egna projekt eller ta lite extra ledigt när jag känner för det. Ekonomiskt har det gått bra, jag tror att jag har omsatt drygt 700000 kronor under 2009 (vilket är kanske 50% mer än jag hade räknat med) och jag har kunnat ta ut en vettig lön varje månad.

Sedan vill jag understryka att jag har haft tur. Det är inte självklart att man bara kan säga upp sig och sedan sätta sig och vänta på uppdrag. Ändå är det mer eller mindre det jag har gjort; jag har inte jobbat särskilt aktivt med att marknadsföra mig själv, utan har fått jobb via kontakter och levt på att göra ett bra jobb så att uppdragsgivarna kommit tillbaka. Underkonsultandet har dominerat min tid och det har fungerat bra. Överhuvudtaget tror jag att det är en arbetsform som kommer att bli allt vanligare - oberoende resurser som kan plockas in av företag på projektbasis och som inte är knutna till en specifik organisation.

De egna projekten har gått framåt även om jag inte publicerat eller lanserat något utöver ett <a href="http://cleanify.net">ideellt experiment</a> ännu. Det finns ett par idéer som jag jobbar på med mer eller mindre jämna mellanrum, vilket är kul. Jag ser inte att jag kommer kunna leva på någon av dem än på ett tag, men det skulle kunna vara en realistisk målsättning att i alla fall tjäna de första kronorna på ett eget projekt under 2010.

Jag har jobbat 1431 timmar under 2009. Det innefattar konsultande, administration, egna projekt - allt som kan kopplas samman med min företagsverksamhet. Det motsvarar ungefär 75% av en normal heltidstjänst och är alltså mindre än vad jag hade satt upp som mål, men det känns ändå helt okej. Jag har haft en del semester och sådant också, kanske fem-sex veckor eller så.

Ser man över hela året så har jag jobbat mer första halvan än andra, 861 jämfört med 570 timmar. Delvis berodde det på att jag hade semester under sensommaren men framförallt hade jag ett större, sammanhängande uppdrag om ungefär 300 timmar på våren som mer eller mindre sömlöst övergick i några mindre jobb. Efter sommaren var det lite trögstartat, vilket jag inte hade räknat med. Jag hade ett uppdrag under våren som inte blev klart innan sommaruppehållet och som det var tänkt att jag skulle göra klart efter semestern, men då jag ringde för att bestämma ett datum visade det sig att kunden hade fullt upp med flytt och annat och ville skjuta på resten av jobbet till "senare", vilket slutade med att jag började i mitten av december. Sådant får man räkna med, alltså. Resultatet var att augusti blev väldigt lugn (mindre än en manvecka på hela månaden) trots att jag officiellt var på jobbet.

Jag har satt upp en del mål åt mig själv under året, och detta känns som ett bra tillfälle att göra en kort uppföljning. Arbetstiden har jag redan tagit upp - det har blivit lite mindre än planerat, men ändå helt okej tycker jag. Jag hade som målsättning att lägga 25% på egna projekt. I verkligheten har det nog snarare varit 10% och det är jag inte nöjd med. Det handlar inte om att jag prioriterat konsulttimmar framför eget utan snarare att jag haft problem med självdiciplinen ibland då jag faktiskt haft tid över. Troligen skulle det vara lättare om jag inte satt hemma då jag jobbar med egna projekt utan går någon annanstans så att det känns som att "gå till jobbet" trots att jag inte har ett uppdrag.

Träningen har gått okej, men inte mer än så. Jag kan inte säga att jag kört tre pass i veckan som jag hade tänkt, men jag har heller inte varit helt inaktiv. Formen kan bli bättre och jag känner mig peppad inför det kommande året. Sådant här går i vågor, ibland kan jag köra konsekvent i flera månader och sedan kanske jag knappt tränar alls på flera veckor, beroende på humör och tidsschema. Men jag antar att vad jag <em>borde </em>göra är att se träningen som en naturlig del av vardagen, ungefär som att man bör lägga undan sparpengar först av allt, innan man ens betalar räkningarna. Det är mycket man borde.

De tekniska målen innefattade att lära mig ASP.NET MVC och LINQ samt att uppgradera min certifiering till .NET 3.5. Det sistnämnda återstår fortfarande medan de första två punkterna kan prickas av med gott samvete. Jag har även gått någon ytterligare programmeringsrelaterad kurs och läst en del, så jag upplever att kompetensutvecklingen på det tekniska planet kan anses vara avklarad.

Jag hoppas att 2010 kommer att bli fyllt av nya utmaningar, både tekniskt och professionellt. Jag hoppas kunna tillämpa sådant jag lärt mig det senaste året och att kunna jobba vidare med kontakter jag skapat. Och jag skulle väldigt gärna vilja avtäcka åtminstone någon sak som jag själv varit med och byggt upp, från idé till affär.

Gott nytt år!
