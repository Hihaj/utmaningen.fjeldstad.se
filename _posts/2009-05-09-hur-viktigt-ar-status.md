---
layout: post
title: Hur viktigt är status?
date: 2009-05-09 21:07
comments: true
categories: []
---
Begreppet "status" finns överallt omkring oss och betyder väldigt mycket för väldigt många. En massa mål baseras på drömmen om att nå en högre status, vilket i sin tur antas kunna leda till att nya möjligheter öppnas.

När jag åkte hem till Luleå för att njuta av mitt första jullov under universitetstiden var jag stolt över att ha börjat plugga. Jag minns det tydligt: jag hade på mig en svart t-shirt med programmets logotyp och texten "Civilingenjör Medieteknik, Linköpings tekniska högskola". Jag tänkte ungefär att "om någon tittar på min tröja nu så ser de att där är en kille som är på väg någonstans". Jag skämdes nog lite över mina egna tankar, men gottade mig ändå. Det var nog inte så många som läste den förhållandevis pluttiga texten, men bara vetskapen om att det skulle kunna hända gav mig ett stärkt självförtroende och gjorde mig på gott humör, ungefär som man kan känna sig när man precis klippt sig, köpt nya kläder eller av någon annan anledning känner sig snygg bland en massa folk. Jag hade något som fick mig att stå ut i den julklappsbelamrade köande massan.

Men i slutändan handlar status bara om ett värde som ens omgivning definierar. Om ingen kunde se en förutom en själv skulle det troligen kännas ganska meningslöst att glida omkring i en dyr bil, ha en massa pengar på bankkontot eller alltid bära perfekt skurna och matchade kläder. Och hade jag behövt en t-shirt med en särskild logotyp för att känna mig speciell på väg hem i julstöket för länge sedan om jag varit helt säker i mig själv?

Viljan att nå en högre status är definitivt inte inte min viktigaste drivkraft, men jag inser att den finns där - om än motvilligt.

Då kan man förstås vända på pannkakan och titta på frågan från andra hållet. Varför ska det vara något lite "skämmigt" att bry sig om hur andra ser på en?
