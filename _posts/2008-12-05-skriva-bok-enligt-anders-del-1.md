---
layout: post
title: "Skriva bok enligt Anders: del 1"
date: 2008-12-05 13:05
comments: true
categories: []
---
Jag <a href="http://utmaningen.fjeldstad.se/2008/09/skriva-en-bok-hur-svart-kan-det-vara/">har ju sagt</a> att jag skulle vilja skriva en bok, men jag måste erkänna att det är ruskigt tungt att sätta sig med tomt blad och bara börja. Jag har suttit och funderat på vad jag vill ha med, hur upplägget borde vara, hur den röda tråden ska växa fram...men det har varit svårt att rent konkret skriva något som känts bra. Flera gånger har jag funderat på att bara strunta i det, och lika många gånger har jag stängt dokumentet och skjutit upp det hela.

Men igår bestämde jag att jag i alla fall måste göra ett försök. Jag ska se det som ett projekt, och det första ett projekt behöver är ett mål. Eller flera. I det här fallet är så klart slutmålet att jag ska ha ett fysiskt exemplar av boken i min hand, men jag behöver några fler hållpunkter längs vägen för att orka ta mig dit. Så jag gjorde en grov planering som i princip ser ut så här:
<ul>
	<li>Den 11 december ska jag ha en "outline" klar för hela boken, alltså en kapitelindelning och en grov bild av innehållet i respektive kapitel.</li>
	<li>Den 16 januari ska jag har skrivit ett första utkast för boken. Detta ska jag sedan låta några utvalda vänner och bekanta titta igenom och komma med kommentarer på...</li>
	<li>...för att sedan kunna göra korrigeringar och ha ett andra utkast klart den 30 januari.</li>
	<li>Den 27 februari är boken klar för release. Fest och yra!</li>
</ul>
Den uppmärksamme läsaren inser att det är ganska tajt med tid är det mellan första och andra utkastet - där kanske jag blir tvungen att skjuta lite på det andra för att jag ska hinna få in tillräckligt mycket återkoppling. Å andra sidan har jag relativt gott om tid mellan andra utkastet och den färdiga versionen, så det kommer nog lösa sig.

Detta är ju en helt crazy tidsplan egentligen. Här sitter jag med tomt huvud och stipulerar att det ska finnas en färdig bok om drygt två månader. Vansinne. Men samtidigt inser jag hur mycket lättare det är att komma igång när man har en plan.

Och mycket riktigt: i morse satt jag två timmar koncentrerat med att göra en kapitelindelning och börja yxa till det viktigaste innehållet per kapitel, i punktform. Det var till och med roligt! När jag väl har skisser för varje kapitel kan jag i princip börja skriva den riktiga texten var som helst.

Det jag har gjort är alltså att jag tagit ett problem som känts mer eller mindre övermäktigt, definierat vad slutmålet är, stakat ut några mycket enkla (tidssatta!) milstolpar och sedan börjat bryta ner själva huvudproblemet i mindre deluppgifter. Jag ska inte ta ut något i förskott, men det börjar likna något som går att hantera!
