---
layout: post
title: För- och nackdelar med att arbeta hemifrån
date: 2009-04-03 07:33
comments: true
categories: []
---
Den mesta av min tid har jag de senaste månaderna suttit ute hos mina kunder, men mer och mer försöker jag att reservera fredagar åt egen tid vilket oftast innebär att jag jobbar hemifrån. Det finns några klara fördelar med detta samtidigt som nackdelarna kommer på köpet. Här är några jag upplevt hittills:

<strong>Fördelar:</strong>
<ul>
	<li>Ingen transporttid. Exempel: jag vaknade för ungefär 45 minuter sedan (och var ruskigt trött). Nu sitter jag fullt påklädd vid datorn, peppad inför dagen efter att ha ätit frukost och tagit en kort men uppfriskande morgonpromenad. Okej, idag är det fredag och lite lugnare men alla andra vardagar är morgonrusningen en ganska tråkig best att tampas med - jag är glad att jag slipper lite då och då. Jag bor i Årsta och har oftast 30-40 minuter till jobbet då jag inte sitter hemma. Det är alltså i runda slängar 1-1,5 timme per dag som jag sparar när jag sitter hemma.</li>
	<li>Full flexfrihet - ingen kommer ens att höja ett ögonbryn om jag tar två timmars sovmorgon och sedan tar igen det på kvällen. Kan vara skönt, även om jag personligen tycker att det är skönt att komma igång så tidigt som möjligt (så att jag får sluta tidigt och utnyttja att jag har fem sekunder till soffan istället för 45 minuter).</li>
	<li>Närhet till Playstation 3.</li>
</ul>
<strong>Nackdelar:</strong>
<ul>
	<li>Allt man normalt har omkring sig på sin fritid finns ju i princip hemma, vilket innebär en risk då man ska jobba koncentrerat med något som kanske inte alltid är jätteroligt. Lätt att bli distraherad.</li>
	<li>Inga arbetskamrater att prata med (förutom möjligen Mållgan). Kan vara både skönt och tråkigt, oftast tråkigt. Har man möjlighet att, som jag gjort, planera hemmadagarna till slutet av veckan så har man kanske fått en tillräcklig social dos för att inte må alltför dåligt av det. Plus man kan ju träffa kompisar efter jobbet.</li>
	<li>Kan vara svårt att dra gränsen mellan jobb och fritid. Om jag är stressad på jobbet, hur undviker jag att fortsätta vara stressad då jag är ledig om enda skillnaden är vilka program som är öppna på datorn? Känslan av att resa sig och gå ut från ett kontor när man haft en tung jobbdag tycker åtminstone jag är väldigt skön och en tydlig början på ledigheten.</li>
	<li>Närhet till Playstation 3.</li>
</ul>
Allt som allt tycker jag att det kan vara superskönt att jobba hemma någon dag då och då, men så länge jag jobbar helt själv då jag är hemma håller jag det helst till någon enstaka dag i veckan.
