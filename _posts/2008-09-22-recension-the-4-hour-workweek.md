---
layout: post
title: Recension: The 4-Hour Workweek
date: 2008-09-22 13:37
comments: true
categories: []
---
Under de senaste veckorna har jag läst boken "<a href="http://fourhourworkweek.com/">The 4-Hour Workweek</a>" (4HWW) av Timothy Ferriss. Den ämnar i stora drag att vara en manual till hur man går från att vara en arbetande Svensson till att resa jorden runt och leva som en rockstjärna, utan något krav på att vara rik. Boken har sålt bra, kan man ana.

Målgruppen är personer som antingen jobbar som anställda och trivs med själva arbetet men önskar att de hade mer tid till annat än jobbet, samt sådana som driver ett eget företag med föreställningen att det inte kan fungera utan dem.

Ferriss grundidé bygger på fyra steg:
<ol>
	<li>Definiera vad du är ute efter, vilka drömmar du har, vad de skulle kosta att förverkliga och så vidare. Fundera på vad du behöver göra för att bryta ditt nuvarande mönster och vad det värsta som skulle kunna hända är.</li>
	<li>Eliminera tidstjuvar - få kollegor, kunder och chefer att förstå att du arbetar effektivare om du inte förväntas kolla mailen var tionde minut. Och för den delen - ta dig inte an sådana uppgifter som inte tillför något (eller tillräckligt stort) värde. Mindre frustration leder till ökad effektivitet.</li>
	<li>Automatisera ditt liv. Sådana uppgifter som kan utföras av någon annan till ett lägre pris än vad du själv gör det för - och det är fler än man tror - bör outsourcas. Detta frigör tid och låter dig samtidigt åstadkomma lika mycket eller mer än tidigare, och är nödvändigt för nästa steg.</li>
	<li>Bli helt platsoberoende. Förhandla till dig till att få jobba helt på distans, eller arbeta i ett eget företag som du designat för att vara möjligt att styra på avstånd.</li>
</ol>
Det låter som en utopi men Ferriss hävdar att vem som helst kan klara av det, bara man vågar satsa. Och just detta att <em>våga </em>är något som tidigt tas upp som en viktig sak att vänja sig vid. Många av kapitlen avslutas med en "comfort challenge" som går ut på att utmana sig själv att göra något som känns obekvämt. Jag testade en av dem - att titta främmande människor i ögonen <em>lite för länge</em> (föreställ er detta i Stockholms tunnelbana där normen är att hitta något dött föremål att fästa blicken på så att ingen tror att man faktiskt är intresserad av andra människor) - och det var till en början riktigt jobbigt. Men när jag väl "vann" genom att den andra personen tittade bort så var det en grym känsla! Trivialt kan tyckas, men jag tror att det är just detta som Ferriss försöker illustrera genom alla de små utmaningar han föreslår. Våga göra något som initialt känns obehagligt och du kommer att uppnå (eller ha chans att uppnå) något som är mer tillfredsställande än det du har idag.

Boken i sig känns mycket välskriven och är strukturerad på ett logiskt sätt som passar det guideartade formatet. Ferriss skriver väldigt säljande och får det mesta att verka enkelt - kanske lite för enkelt i vissa fall. Men framförallt är den fylld av en optimism och ett kontroversiellt tänkande som om inte annat är annorlunda och uppfriskande. 4HWW är inte en handbok i hur man hittar den perfekta affärsidén eller hur man blir rik utan att arbeta. Däremot har den en hel del konkreta tips på hur man kan förändra sin nuvarande situation för att komma närmare ett liv där man har utrymme att förverkliga sina drömmar.

Oavsett om man tror sig vara den våghalsiga typen eller inte så kan jag personligen rekommendera boken - jag tyckte att den var mycket inspirerande, intressant och rolig. Jag vet inte om jag själv kommer att tillämpa de riktlinjer som Ferriss ritar upp fullt ut, men jag har fått en del nya infallsvinklar och det tycker jag är värt väldigt mycket.
