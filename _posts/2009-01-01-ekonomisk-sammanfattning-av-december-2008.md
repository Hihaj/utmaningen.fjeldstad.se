---
layout: post
title: Ekonomisk sammanfattning av december 2008
date: 2009-01-01 13:39
comments: true
categories: []
---
Så här efter första månaden utan anställning känner jag att det är intressant för mig att göra en enkel sammanfattning av hur ekonomin har sett ut. Jag har jobbat en del vilket ju resulterar i intäkter, men då faktureringen ligger en månad efter är det inget jag kommer att märka av förrän i januari. Alltså hade jag räknat med en ren förlustmånad som avslutning på året. Det blev dock bättre än jag väntat mig, av två anledningar:
<ol>
	<li>Jag hade helt glömt bort skatteåterbäringen. När man har en enskild firma får man sitt slutgiltiga skattebesked för det föregående året först i december. I och med att jag har betalat en massa ränta för ett bolån och inte jämkat så fick jag knappt 24000 kr tillbaka precis i början av december. Trevligt när man ska handla julklappar och så.</li>
	<li>Jag fick lön från min tidigare arbetsgivare, omkring 7000 kr. Antar att det var någon slags utbetalning för sparade semesterdagar eller liknande. Överraskande och välbehövligt.</li>
</ol>
Räknar man med dessa ganska udda inkomster så fick jag ut väsentligt <em>mer </em>nu under min första månad som egen jämfört med när jag var anställd. Det måste vara ett tecken! Känns lite som när man inser att man får högre lön när man tagit ut semester än när man jobbat varenda dag.

Jag gjorde en snabb summering och fick mina kostnader för december till cirka 15600 kr. Det är högt, men det inkluderar <em>allt</em> - fasta kostnader, fika, utemat, transport och inte minst julklappar. December är åtminstone för mig en av de dyrare månaderna, åtminstone har jag alltid trott det, så jag är i slutändan ändå nöjd med utfallet. Räknar jag bort skatteåterbäringen gick jag minus 8400 kr ungefär. Det är helt okej - jag hade räknat med mer.

Vad innebär då detta? Jo, i realiteten var jag inte tvungen att ta något av min buffert som jag trott utan kunde snarare <em>lägga till </em>motsvarande kostnaderna för en hel månad. Så istället för att räkna ner till att behöva söka en ny anställning har jag minskat min känslighet för inkomstbortfall.

Om jag tittar lite framåt så kommer de fakturor jag skickar ut nu i dagarna att kunna täcka januaris utgifter, förutsatt att januari blir hyfsat normal. Sammantaget känns alltså det ekonomiska läget bra. Jag kan inte vältra mig i lyx och flärd men jag klarar mig. Än så länge.
