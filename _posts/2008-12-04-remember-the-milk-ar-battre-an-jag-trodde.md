---
layout: post
title: Remember The Milk är bättre än jag trodde
date: 2008-12-04 13:26
comments: true
categories: []
---
Nu när jag suttit och fipplat med min egen verksamhet några dagar har jag insett att jag behöver ett smidigt sätt att kunna hålla reda på idéer, aktiviteter och annat som jag vill få gjort. Detta är förstås inget unikt eller nytt problem, jag har exempelvis <a href="http://blogg.fjeldstad.se/2008/01/28/varldens-basta-att-gora-lista/">själv funderat lite</a> på hur en bra att-göra-lista på datorn skulle kunna te sig.

I väntan på något bättre så fick jag i alla fall upp ögonen för <a href="http://www.rememberthemilk.com/">Remember The Milk</a> som är just en att-göra-applikation på webben. Jag minns att jag testat den tidigare och tyckte då att den var lite för grötig och tungrodd, men nu är jag faktiskt beredd att omvärdera det utlåtandet.

Förutom att det faktiskt är smidigt att jobba med snabbkommandon för de vanligaste funktionerna så gillar jag att man som standard bara skriver in sina uppgifter rakt upp och ner. Inga formulär där man ska mata in estimerad tidsåtgång, prioritering, slutdatum och så vidare - istället kan man lägga till sådan information i efterhand om man vill. Detta gör att det går snabbt att skriva ner saker man kommit på, men det är ändå möjligt att strukturera mer detaljerat efter hand.

Vidare har det styrts upp integrationer med alla möjliga tjänster och produkter; exempelvis går det att se sina planerade aktiviteter i Gmail, i sin kalender via iCalendar-formatet, som RSS-flöde och liknande. Dessutom, och detta är något jag gillar skarpt, har de lagt in <a href="http://gears.google.com/">Google Gears</a>-stöd, vilket innebär att man kan använda applikationen och hantera sina att-göra-listor även när man inte har någon internetanslutning.

Jag har använt Remember The Milk i ett par dagar nu, och hittills är jag riktigt nöjd. Om du har samma behov som jag att strukturera och planera, eller om du bara har dåligt minne, testa det! Det är helt gratis.
