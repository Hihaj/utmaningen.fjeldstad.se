---
layout: post
title: Dags att börja arbeta för framtiden
date: 2009-03-06 09:39
comments: true
categories: []
---
Februari var min första "hela" arbetsmånad sedan jag började jobba på egen hand (december hade jag inte så mycket att göra och en stor del av januari gick till julledighet) och nu tänkte jag göra en tillbakablick för att reflektera lite över hur jag använde min tid. Jag har nämligen haft en känsla av att jag jobbat heltid, åtminstone har min energi varit i princip slut efter varje arbetsdag, och jag har i princip inte ägnat någon tid alls åt egna projekt. Men de fakturor jag skickat till kunder återspeglar inte "heltid". Så vad har mitt tidskalkylblad att säga om februari?

Det visar sig att jag lagt ungefär 120 timmar på arbetsrelaterade aktiviteter varav cirka 100 var ren debiterbar tid. Helt klart en bra inkomstmånad (även om jag inte kommer att se några pengar förrän månadsskiftet mars/april), men nu är det ju tiden jag är mest intresserad av. Totalt har jag alltså jobbat motsvarande 75% av en heltidstjänst. Samtidigt har jag <em>upplevt </em>det som att jag jobbat heltid, av någon anledning.

Vad kan jag säga om detta? Jag är helt medveten om att jag ibland "unnar mig" en ledig dag här och där, eller en halvdag, då jag inte känner mig motiverad att jobba. Jag gottar mig åt att kunna lägga mig i soffan och spela Army of Two istället för att sitta av tiden på något kontor. Men samtidigt som jag njuter av att utnyttja min relativa frihet känner jag ett sting av dåligt samvete också, eftersom det känns som att jag borde göra något annat. Och naturligtvis borde jag det.

Det jag liksom har glömt bort är att jag satt igång hela den här enmanscirkusen för att i framtiden<em> </em>när jag vaknar på morgonen kunna välja om jag vill jobba eller vara ledig. Jag vill ha arbetat upp en eller flera affärer som tickar in slantar i en lagom takt så att jag inte ska behöva sälja varje timme jag äger för att kunna betala hyran och köpa mat (eller <a href="http://www.1up.com/do/newsStory?cId=3173125">Army of Two 2</a>).

Nyckelorden från föregående stycke är "i framtiden" och "arbetat upp". Det jag gjort nu är att jag påbörjat firandet och lättjan innan tentan är över - ja faktiskt innan tentaperioden ens kommit igång på riktigt. Risken med att göra så, även om det helt klart är praktiskt möjligt, är att man somnar stupfull i en park och inser när man till slut kvicknat till att man sovit sig förbi sin chans att faktiskt klara tentan. Okej, liknelsen är lite konstig kanske, men jag har sett det hända. I mitt fall kanske jag har det helt okej just nu när jag har konsultuppdrag som håller mig flytande, men vad händer till sommaren då det är lugnare? Eller ännu tidigare? Eller till hösten? Så länge jag bara konsultar är jag mycket ekonomiskt sårbar, det är något jag <em>inte </em>glömt bort.

Vad jag behöver göra nu är att i någon mening starta om med några enkla, grundläggande riktlinjer. Så här:
<ul>
	<li><strong>Jag ska arbeta totalt minst 160 timmar per månad.</strong> Jag tror att det är ett absolut minimum om jag ska ha någon som helst chans att se mina egna affärsidéer utvecklas till något konkret inom en överskådlig framtid. Dessutom - har du någonsin hört talas om någon som "softat" fram ett riktigt framgångsrikt företag? De flesta arbetar nog snarare 250 timmar per månad i början för att det ska bli något. Men okej, 160 timmar är klart mycket bättre än 120 i alla fall.</li>
	<li><strong>Jag ska sträva efter att lägga minst 40 timmar per månad på egna projekt.</strong> Det vore ju en grym skillnad mot dagens 0 timmar. Och det går faktiskt inte att <a href="http://utmaningen.fjeldstad.se/2009/02/plugga-smart-pa-is/">skylla på</a> <a href="http://utmaningen.fjeldstad.se/2009/01/underkonsultar-for-fullt/">konsultuppdrag</a> så länge jag inte jobbar ens heltid. Konsultandet kommer jag fortsätta med, det gäller bara att skruva upp ambitionsnivån på övrig tid ett par snäpp.</li>
	<li><strong>Jag ska träna, sporta eller på annat sätt motionera åtminstone tre gånger per vecka.</strong> Och vad har det med något att göra? Väldigt mycket faktiskt. Jag upplever att jag sover bättre, tänker klarare, är piggare och inte minst gladare när jag känner mig i form rent fysiskt. Och jag är mycket medveten om att jag varit betydligt mer stillasittande än jag är bekväm med under den senaste månaden.</li>
</ul>
Det var det hela! Inga krav på att stiga upp tidigt på morgonen (det gör jag ändå), inga förbud mot TV-spelspauser (alltså pauser från jobbet, inte från TV-spelandet) eller liknande grymheter. Tre konkreta, rimliga riktlinjer, eller mål, som är mycket enkla att mäta och följa upp.

Jag börjar från och med mars.

Vänta, det betyder ju att jag redan börjat? Coolt.
