---
layout: post
title: Microsofts BizSpark-program inget för mångsysslare
date: 2008-11-07 11:03
comments: true
categories: []
---
Microsoft lanserade nyligen <a href="http://www.microsoft.com/Bizspark/">BizSpark</a>, ett program för startup-företag som i stora drag går ut på att erbjuda mjukvara och kontaktpersoner för att underlätta vid utveckling av en produkt eller tjänst som bygger på Microsoft-teknik. Som deltagare i programmet får man bland annat en MSDN-prenumeration som låter en ladda ner mjukvara som Visual Studio, SQL Server och liknande. Det är kostnadsfritt att vara med, och man kan delta i upp till tre år. Förutsättningarna är att företaget är privatägt, att det varit verksamt i mindre än tre år, har en omsättning som understiger en miljon dollar och att utvecklingen av produkten eller tjänsten drivs aktivt.

Låter kanske som en bra deal för mig, särskilt om jag ska gå vidare med min <a href="http://utmaningen.fjeldstad.se/2008/10/webblosning-for-bostadsrattsforeningar/">idé om intranät för bostadsrättsföreningar</a>? Jag hade gärna anmält mig, men när jag läste igenom informationsbroschyren för BizSpark hittade jag en klausul som jag är rätt säker på sätter stopp för det:
<blockquote>Startups cannot be in the business of providing services to others such as hosting, web agency, system integration or outsourced development.</blockquote>
Jag kan helt klart förstå att Microsoft inte vill att man anmäler sig till BizSpark, får tillgång till en massa (dyr) programvara kostnadsfritt och sedan bara utvecklar någon obetydlig produkt som ett sidospår till sin konsultverksamhet. Samtidigt tror jag det är relativt vanligt att nystartade produktbolag säljer lite konsulttimmar vid sidan av själva produktutvecklingen för att få in pengar även i de tidiga faserna. (Man kan sedan tycka vad man vill om den strategin, men oavsett vilket så förekommer det.)

Så om jag inte missuppfattat något så blir det nog till att köpa Visual Studio istället, 8000 kr + moms ungefär. Lite mer än vad halva min nya jobbdator kostade, men å andra sidan är det en bra programvara. Oh well...

<strong>Uppdatering (11 november 2008):</strong> Idag pratade jag med Per Ahlberg på Microsoft angående BizSpark. Per höll med om att formuleringarna i avtalet är otydliga och berättade att just detta ämne diskuterats mycket internt på Microsoft i Sverige. Han menade att de valt att tillämpa sin egen tolkning som går ut på att <strong>om man som huvudsaklig verksamhet utvecklar programvara så kan man vara med i BizSpark</strong>, även om man av och till säljer konsulttimmar på sidan av. Vad som är ens huvudsakliga verksamhet kommer Microsoft bedöma från fall till fall - då det gäller enskilda firmor kommer man troligen att titta på Bolagsverkets/Skatteverkets uppgifter, alltså samma verksamhetsbeskrivning som framgår av näringsidkarens F-skattesedel.

Med andra ord - ansök till programmet om du är intresserad och Microsoft kommer att göra en bedömning om huruvida du får delta eller ej. Och det är okej att konsulta så länge som det inte är ens huvudsyfte med företaget. Om du har frågor kan du <a href="http://blogs.msdn.com/pahlberg/contact.aspx">kontakta Per Ahlberg via e-post</a>.
